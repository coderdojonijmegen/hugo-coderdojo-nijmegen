---
title: "Wil je vrijwilliger worden?"
headercolor: "purple-background"
date: 2020-02-06T21:26:04+01:00
draft: false
---

CoderDojo's draaien op de inzet van vrijwilligers die graag hun kennis delen of hun tijd willen inzetten om kinderen verder te helpen.
Wil jij ons ook graag helpen? Dat kan absoluut! Ook als je niet technisch onderlegd bent kun je veel voor ons doen - er 
komt van alles kijken bij de organisatie van een dojo. Heb je interesse? Stuur dan een mailtje naar 𝗂𝗇𝖿𝗈@𝖼𝗈𝖽𝖾𝗋𝖽𝗈𝗃𝗈-𝗇𝗂𝗃𝗆𝖾𝗀𝖾𝗇.𝗇𝗅.

## Wat zoeken we in een mentor?

Allereerst: je hoeft zeker geen programmeur of IT’er te zijn om mentor te zijn bij een dojo.

Je moet het wel leuk vinden om nieuwe onderwerpen onder de knie te krijgen, en daar ook wat tijd in willen en kunnen 
investeren. We richten ons op kinderen vanaf 7 jaar, wat wil zeggen dat een groot deel van het materiaal dat we aanbieden 
niet erg ingewikkeld is. Het belangrijkste is dat je met enige regelmaat (maximaal 1 x per maand) een zaterdag beschikbaar 
bent om te helpen bij de CoderDojo workshops.

Veel mentoren hebben zelf ook iets aan hun hulp bij CoderDojo, bijvoorbeeld in hun werk, studie of thuissituatie. Het is 
dus niet erg als je niet alleen iets komt 'brengen', maar ook ‘halen’ bij CoderDojo. Integendeel: dit kan juist je plezier 
en motivatie vergroten. Mentoren hebben ook uiteenlopende interesses: de een bouwt het liefst websites, de ander digitale 
kunst, en weer een ander haalt vooral energie uit het begeleiden van de kinderen.

Als mentor is het belangrijk dat je je prettig voelt in de omgang met mensen en met kinderen in het bijzonder. Geduld is 
daarbij essentieel (ook naar ouders). Bij de begeleiding is een van de lastigste dingen het inschatten wanneer je hulp 
moet bieden. De kunst is om niet te snel in te grijpen: de kinderen zijn aan het ontdekken en hoeven niet alles meteen 
te snappen. Soms zorgt dat ervoor dat je tijdens een Dojo weinig te doen hebt, dan hebben we ons ‘werk’ eigenlijk goed 
gedaan. Een enkele keer is het nodig om iemand aan te spreken op hun gedrag. Dat kan een deelnemer zijn of een ouder; 
ook binnen de mentorgroep is er - in goede sfeer - ruimte voor kritische opmerkingen.

Veel van het materiaal dat we gebruiken is (oorspronkelijk) in het Engels, en onze deelnemers spreken niet altijd 
vloeiend Nederlands. Het is daarom handig (maar niet noodzakelijk) als je redelijk Engels spreekt en leest. Helemaal 
handig is het als je het daarnaast leuk vindt om lesmateriaal te vertalen of zelfs te maken.

Bij CoderDojo vinden we deelnemers en mentoren met verschillende achtergronden leuk en verwachten daarom dat je je als 
mentor prettig voelt in een diverse groep mensen.

Tot slot: bij CoderDojo Nijmegen proberen we een zo veilig mogelijke omgeving te bieden aan onze bezoekers. Een onderdeel 
daarvan is dat we voor al onze mentoren een Verklaring Omtrent Gedrag aanvragen.

Zie onze [instructiepagina](/instructies) voor voorbeelden van onderwerpen die we behandelen. Op de 
[teampagina](/team) kun je iets lezen over de huidige mentoren.
